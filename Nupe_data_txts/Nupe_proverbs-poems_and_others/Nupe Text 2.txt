Musukanna na è lotun woncinko na mi yi ò
Yagi gusa
Egi kpansanná
Tun-à-lo gá mi yi ò
Mi è ge enya
Mi ma è nyì enya
Mi à yizhe sà
Mi à yizhe nyì
Yekpa dèdè na è ma etun swakwa na
Mi ma à gunbe yekpa bodi
Na à tsoci mi gbadza na
E lugwa mi kpé ye ti
Nyakagi ndondo yi be tsoci ù nyi
Mi ma à bagwadan tsoci dèdè ò
Na à lefi Sòkó zhe edzo na
Tsoci na è la mi lá gurawó
Ke kunsa lá èdo guzha na
Guta gonyi ò
Wun jin mi ka gbóta
Wangi gonyi ò
Wun jin mi ka dèdè
Mi è nyì enya gán radi
Radi gá enya tegun
Mi è la ù wu kponyi
Mi le eba ye be à re
Wunga la mi ce tùn egya wunjin ecin gbani
Yekpa tsoci mi zhegba
Ce pama be tankpolo-tanza nyi ò
Wurunyebo ci à zhe eya ya wun ò
Tsoci mi wun à mi jingun
Mi à zhe tsukun egunjin
Mi è wa zhizhin yizhele mi gancin
Zhi à bò mi nyi ò
Da kafina mi tan yizhe fi na.

